Ka shumë rëndësi të dihet se fyerja më e rëndë në Shqipëri është ta quash dikë të pabesë, pra që nuk
është besnik. Shumë nga rastet e gjakmarrjeve kanë pasur si pikënisje akuzën për pabesi. Natyrisht, kjo nuk
do të thotë se në Shqipëri nuk ka njerëz që tradhëtojnë, por na tregon pa u gabuar cila është kërkesa
themelore për sjelljen, idealin që synohet. Anasjelltas, ka interes të vihet re se në Greqinë e sotme fyerja më
e rëndë për një njeri është ta quash analfabet dhe të trashë, pra ideali i fqinjëve jugorë të Shqipërisë është
zgjuarsia, në vend të karakterit të fortë. Siç thotë një fjalë e urtë, që përmendet shpesh kudo në Shqipëri,
shqiptari për një plesht djeg jorganin, që do të thotë se është i padurueshëm dhe i krisur.
…Në një vend tjetër koloneli Lik bën këto vërejtje: ''Ndryshe nga turku dembel e fodull ose nga
fshatari grek i varfër, që ka humbur gjallërinë si pasojë e mjerimit dhe shtypjes së vazhdueshme, këta
shqiptarët janë të dalluar për veprimtarinë e tyre të palodhur. Çdo pikë mbizotëruese pranë rrugës kam parë
se e kanë zënë një ose disa prej tyre, në kohën që më dilte para syve dhe dukej se bënin një garë se kush do
të arrinte më parë. Gjithë pyetjeve për topografinë ata i përgjigjen me përpikmëri dhe me zgjuarsi të madhe,
ndërsa shpërblimi më i mirë për ta është leja që u jap të shohin goniometrin tim. Nuk ka gjëra më të
ndryshme nga njëra-tjetra sesa sjellja e shqiptarëve dhe sjellja e osmanëve, që janë qeniet njerëzore më
dembele e flegmatike, me përjashtim të çastit kur i lëviz nga vendi ndonjë nxitje e jashtëzakonshme''.
Hobhauzit, mikut të Bajronit e që u quajt më pas lord Brauton, i kishte bërë shumë përshtypje
ndjenja kombëtare, si një tipar i shqiptarëve. ''Këtu ka, - thotë ai, - një shpirt pavarësie dhe dashuri për
atdheun nga gjithë populli e kjo në një masë të madhe e mënjanon dallimin e thellë që vihet re në pjesët e
tjera të Turqisë, ndërmjet pasuesve të dy feve. Kështu, kur banorët e viseve të tjera i pyet se çfarë janë, ata
përgjigjen: ''Jemi turq'' ose ''Jemi të krishterë'', ndërsa banori i këtij vendi përgjigjet ''Jam shqiptar''…
Ndjenja kombëtare bie fort në sy në karakterin e tyre. Nëse ndonjë prej tyre largohet nga vendi dhe duke
rrugëtuar merr vesh se një bashkatdhetar banon në një fshat pranë të cilit mund të kalojë, ndonëse nuk e ka
parë e as nuk ka dëgjuar ndonjëherë për të, ai ndërron rrugë dhe shkon për ta takuar. Disa herë kam qenë
dëshmitar i gëzimit që ata shprehin kur takohen kështu, rastësisht dhe e shfaqin më haptas sesa i tregojnë
ndjenjat dy anglezë miq në këto raste. E gjithë mënyra e sjelljes së tyre është e përzemërt dhe kur, pas një
mungese të shkurtër, ndodh që një shqiptar ndesh një të njohur, i jep dorën e djathtë dhe e puth në faqe dhe
po kështu bëjnë kur ndahen, ndërsa po të jenë takuar në rrugë, kur largohen ca njëri nga tjetri, qëllojnë me
pistoletë ose me pushkë.''
Po kështu një autor francez i shekullit të nëntëmbëdhjetë, admirali Zhyrjen dë Gravjerë, i cili, si
komandant i flotës franceze në Mesdheun Lindor për shumë vjet, u kishte bërë një studim të thelluar
shqiptarëve, ka vënë në dukje se ''kombësia i bashkon shqiptarët shumë më tepër se feja''.
Vëzhgimet e Hobhauzit për frymën kombëtare janë me interes të veçantë për studiuesin, sepse
ndërmjet viteve 1878 dhe 1920 serbët dhe grekët, këta ''humoristë të pavetëdijshëm'', vazhdimisht janë
përpjekur që, kundër formimit të një shteti shqiptar të shfrytëzojnë argumentin se nuk ekziston kombi
shqiptar. Fuqitë e Mëdha kanë qeshur me ta, madje një diplomat bëri një pyetje, pa i mëshuar fort, se a ka
një gjë të tillë që quhet kombësia greke, të dalluar nga kisha greke?
Hobhauzi vë re se shqiptarët ''nuk janë me shpirt të keq dhe, kur bëhen të pamëshirshëm, kjo nuk
vjen nga parimi i hakmarrjes sesa nga pasioni i çastit. Tradhtia është një ves që zor se e gjen ndërmjet tyre''.
Por vëzhgimet më të mira në studimin e thelluar të Hobhauzit janë për dëshirën e shqiptarëve për argëtim.
''Kënaqësia e tij më e madhe, - shkruan Hobhauzi, - kur nuk është i zënë me luftë, është të ngrohet në
diell, të pijë duhan, të hajë, të pijë raki, të dremisë ose të vijë rrotull në kopshtin rreth kasolles së vet, duke i
rënë lahutës me një melodi të vetme. Ndonëse është i ngeshëm, përsëri ai është i padurueshëm dhe i gatshëm
të rrëmbejë pushkën e të fshihet në pyll me thirrjen e parë të prijësit të vet.